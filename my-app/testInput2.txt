Η παγκόσμια οικονομία διανύει τη δική της άνοιξη. Βέβαια, οι κακές στιγμές χρειάζονται πολύ χρόνο για να ξεχαστούν. Η δραματική χρηματοπιστωτική κρίση του 2008, η επακόλουθη κρίση χρέους στην Ευρωζώνη και η μεγάλη αύξηση των τιμών πετρελαίου, που σημειώθηκε δύο φορές τα τελευταία δέκα χρόνια, κλόνισε σε μεγάλο βαθμό την εμπιστοσύνη των πολιτών, των επιχειρηματιών και των επενδυτών στις ανεπτυγμένες οικονομίες.

Ωστόσο, η ανησυχία υποχώρησε τα τελευταία επτά χρόνια, χάρη στην απρόσκοπτη ανάπτυξη της διεθνούς οικονομίας. Οι οικονομικές μεταρρυθμίσεις στις Ηνωμένες Πολιτείες και στην Ευρωπαϊκή Ενωση, όπως εκείνες του Εμανουέλ Μακρόν στη Γαλλία, ενίσχυσαν την εμπιστοσύνη το 2017. Υπ’ αυτό το πρίσμα, η ζήτηση για καύσιμα και ενέργεια εν γένει και άλλες πρώτες ύλες τονώθηκε. Η συνεχιζόμενη ανοδική πορεία των τιμών του πετρελαίου από τις αρχές του 2016 αντιπροσωπεύει τόσο την επιτυχία του ΟΠΕΚ να περιορίσει την παραγωγή των κρατών-μελών του όσο και την εντεινόμενη ζήτηση.

Γιατί, όμως, μετράει τόσο πολύ το πετρέλαιο; Καμία άλλη πρώτη ύλη δεν έχει τη δική του αξία και σημασία. Η επεξεργασία και η διύλιση του πετρελαίου οδηγούν σε παράγωγα που χρησιμοποιούνται σε ευρεία γκάμα εφαρμογών, όπως σε διαφόρων ειδών μηχανές, σε εργοστάσια, σε γραφεία και σε αυτοκίνητα.

Το πετρέλαιο επέχει θέση απαραίτητου συστατικού για τα φάρμακα, τα πλαστικά, την άσφαλτο, αλλά και για πολλά άλλα καταναλωτικά προϊόντα. Η δραστική κάμψη στις τιμές πετρελαίου και η συνεπαγόμενη πτώση του πληθωρισμού σε παγκόσμιο επίπεδο, εξαιτίας της αύξησης στην παραγωγή σχιστολιθικών υδρογονανθράκων στις ΗΠΑ από το 2013 και μετά, τόνωσε την κατανάλωση σε όλο τον κόσμο. Μπορούμε να φανταστούμε ότι λειτούργησε όπως ακριβώς μια φοροαπαλλαγή, η οποία δεν χρειάζεται να χρηματοδοτηθεί. Δεδομένου ότι η κατανάλωση αντιστοιχεί στο ήμισυ ή στα δύο τρίτα του ΑΕΠ για τις ανεπτυγμένες χώρες, το φθηνό πετρέλαιο βοήθησε στην αναθέρμανση της ζήτησης και στη συγχρονισμένη ανάπτυξη της παγκόσμιας οικονομίας.

Με όλα αυτά κατά νουν, μήπως πρέπει να αρχίσουμε να ανησυχούμε για την πρόσφατη ανοδική πορεία του «μαύρου χρυσού»; Οχι, τουλάχιστον προς το παρόν.

Αν, βέβαια, εκτιναχθεί ξαφνικά στα 100 δολάρια το βαρέλι, για παράδειγμα, θα προβληματιστούμε. Αλλά αν πρόκειται για μία τιμή στα 70 δολάρια το βαρέλι και ενίσχυση του πληθωρισμού 0,2%-0,3% φέτος, τότε δεν θα μας πειράξει ιδιαίτερα.

Οσον αφορά το τι να περιμένουμε, η απάντηση έχει ως εξής: Οσο καιρό οι εντάσεις μεταξύ Σαουδικής Αραβίας και Ιράν δεν κλιμακωθούν, πέραν του σημερινού πολέμου στην Υεμένη και σε ορισμένες περιοχές της Συρίας, και τα Στενά του Ορμούζ μένουν ανοικτά, δεν είναι πολύ πιθανόν να υπάρξει νέα αύξηση, η οποία θα διατηρηθεί επί μακρόν. Εν τω μεταξύ, η συνεχιζόμενη άνοδος τιμών χάρη στην περαιτέρω ενδυνάμωση της παγκόσμιας ζήτησης θα συντελέσει σε σημαντική αύξηση της παραγωγής στις ΗΠΑ και αλλού.

Κι ενώ ο ΟΠΕΚ εξακολουθεί να επηρεάζει την τιμή ενός βαρελιού πετρελαίου, ο έλεγχος που ασκεί γενικά περιστέλλεται λόγω οξύτερου ανταγωνισμού. Ενδεχομένως, οι τιμές να εξασθενήσουν ελαφρώς το 2018 λόγω αυξημένης παραγωγής. Πάντως, αναμένουμε ότι και φέτος θα συνεχιστεί η συγχρονισμένη ανάπτυξη της διεθνούς οικονομίας. Οσο καιρό οι τιμές ανέρχονται, χάρη στην έντονη ζήτηση των καταναλωτών, δεν πρέπει να ανησυχούμε. Αν οι υψηλές τιμές πετρελαίου, πάντως, παρακινήσουν ορισμένους να εφαρμόσουν τις αποφάσεις τους για τη νέα χρονιά, για να οδηγούν λιγότερο και να κάνουν περισσότερες ποδήλατο, τότε θα υπάρξουν και παράπλευρες θετικές συνέπειες.

Το 2005, όταν ο πατέρας της, Γιανγκ Γκουοκιάνγκ, της μεταβίβασε το μερίδιό του στην κατασκευαστική Country Garden Holdings, η Γιανγκ Χουιγιάν απέκτησε περιουσία 16 δισ. δολαρίων.

Απείχε, όμως, αρκετά από το να είναι η πλουσιότερη Κινέζα. Τα κατάφερε, όμως, την περασμένη Παρασκευή για δύο λόγους. Αφενός λόγω του αιφνίδιου άλματος που σημείωσε η μετοχή της εταιρείας της και αφετέρου λόγω της ανοδικής πορείας του κατασκευαστικού κλάδου στη δεύτερη οικονομία του κόσμου.

Το 2005, όταν η Χουιγιάν πήρε υπό τον έλεγχό της την οικογενειακή περιουσία, το περιοδικό Forbes είχε σπεύσει να τη χαρακτηρίσει «πλουσιότερη γυναίκα της Ασίας». Κατείχε, βλέπετε, το πλειοψηφικό πακέτο μετοχών της Country Garden. Από το 2014, η εταιρεία της είναι η έκτη μεγαλύτερη κινεζική κατασκευαστική εταιρεία από πλευράς εσόδων. Η αξία της εταιρείας της Χουιγιάν αυξανόταν διαρκώς τα τελευταία χρόνια, χάρη στη ραγδαία ανάπτυξη που σημείωνε η κινεζική αγορά ακινήτων.

Την περασμένη Παρασκευή, όμως, η αξία της μετοχής της Country Garden εκτινάχθηκε, με αποτέλεσμα καθ’ όλη την προηγούμενη εβδομάδα να αυξηθεί απότομα ο πλούτος της Χουιγιάν κατά 2,1 δισ. δολάρια και να φθάσει τα 25,6 δισ. δολάρια. Εκτοτε, η 36χρονη Χουιγιάν βρίσκεται στην πέμπτη θέση μεταξύ των πλουσιότερων Κινέζων και εξακολουθεί συνεχώς να αυξάνει την περιουσία της.

Οι μετοχές της Country Garden συνεχίζουν την ανοδική τους πορεία και χθες σημείωσαν νέο άλμα 7,4% στην αγορά του Χονγκ Κονγκ. Αυτό ισοδυναμεί με αύξηση 17% κατά τις πρώτες πέντε συνεδριάσεις του 2018.

Ο πατέρας της Χουιγιάν ήταν αυτοδημιούργητος επιχειρηματίας. Ιδρυσε την Country Garden το 1992, έχοντας πρώτα εργαστεί σκληρά ως αγρότης και ως εργάτης σε κατασκευαστικές εταιρείες. Σήμερα η εταιρεία του έχει εξελιχθεί σε όμιλο και ελέγχει όχι μόνον κατασκευαστικές αλλά και εταιρείες διαχείρισης ξενοδοχείων, ενώ δραστηριοποιείται σε πολλές χώρες.

Οι πωλήσεις της Country Garden από συμβόλαια που συνήψε το 2017 έφτασαν στα 550,8 δισ. γουάν, ποσό αντίστοιχο των 85 δισ. δολαρίων. Η εταιρεία έχει κατασκευάσει περισσότερα από 200 ακίνητα πολυτελείας σε όλη την επικράτεια της Κίνας, αλλά και στη Μαλαισία και στην Αυστραλία.

Υπολογίζεται ότι μέχρι στιγμής έχει πουλήσει κατοικίες σε τουλάχιστον 1.500.000 άτομα, ενώ απασχολεί πάνω από 70.000 υπαλλήλους παγκοσμίως.

Ο πατέρας της Χουιγιάν, που το 2005 δικαιολόγησε τη μεταβίβαση στην κόρη του ως προσπάθεια «να την εκπαιδεύσει για διάδοχό του», παραμένει και σήμερα πρόεδρος και διευθύνων σύμβουλος της εταιρείας. Παρά την εντυπωσιακή αναρρίχησή της στην κλίμακα των πλουσίων Κινέζων, η Χουιγιάν δεν είναι η μοναδική που γνώρισε αυτήν την τύχη με την άνοδο της Country Garden. Πολλές κινεζικές κατασκευαστικές έχουν γνωρίσει ανάλογη επιτυχία.

H China Evergrande Group, για παράδειγμα, έχει αναλάβει και ολοκληρώσει περισσότερα από 500 κατασκευαστικά έργα σε 180 πόλεις της Κίνας. Από το 2016 βρίσκεται στην πρώτη θέση ως η μεγαλύτερη κινεζική κατασκευαστική με έσοδα 212 δισ. γουάν, που αντιστοιχούν σε περίπου 32 δισ. δολάρια. Εχει γνωρίσει ανάλογη άνοδο της μετοχής της στο Χρηματιστήριο του Χονγκ Κονγκ και τα υψηλόβαθμα στελέχη της είναι ζάπλουτα. Σύμφωνα με τον δείκτη δισεκατομμυριούχων του Bloomberg, ο ιδρυτής της, Χούι Κα Γιαν, ελέγχει σήμερα περιουσία ύψους 38,2 δισ. δολαρίων και είναι ο τρίτος πλουσιότερος άνθρωπος στην Κίνα μετά τον Τζακ Μα της Alibaba και τον Πόνι Μα της Tencent.